**七十二候**為中國最早結合天文、氣象、[物候知識指導農事活動之曆法](https://zh.wikipedia.org/wiki/物候 "wikilink")。以五日為候，三候為氣，六氣為時，[四時為歲](https://zh.wikipedia.org/wiki/四時 "wikilink")，一歲[二十四節氣共七十二候](https://zh.wikipedia.org/wiki/二十四節氣 "wikilink")。七十二候起源於[黃河流域](https://zh.wikipedia.org/wiki/黃河流域 "wikilink")，呂不韋載於《[呂氏春秋](https://zh.wikipedia.org/wiki/s:呂氏春秋 "wikilink")》，完整記載見於西元前2世紀《[逸周書·時訓解](https://zh.wikipedia.org/wiki/s:逸周書/卷六#時訓 "wikilink")》。

## 七十二候一覽

[吳澄](../Page/吳澄.md "wikilink")《[月令七十二候集解](https://zh.wikipedia.org/wiki/s:月令七十二候集解 "wikilink")》從[太初曆](../Page/太初曆.md "wikilink")，行夏之時，以建寅為正月。

  - 臘月

[小寒](../Page/小寒.md "wikilink")：初候，雁北鄉；一歲之氣，雁凡四候。如十二月雁北鄉者，乃大雁，雁之父母也。正月候雁北者，乃小雁，雁之子也。蓋先行者其大，隨後者其小也。此說出晉干寶，宋人述之以為的論。二候，鵲始巢；鵲知氣至，故為來歲之巢。三候，雉雊；雊，句姤二音，雉鳴也。雉火畜，感於陽而後有聲。

[大寒](../Page/大寒.md "wikilink")：初候，雞乳；雞，水畜也，得陽氣而卵育，故云乳。二候，征鳥厲疾；征鳥，鷹隼之屬，殺氣盛極，故猛厲迅疾而善於擊也。三候，水澤腹堅。陽氣未達，東風未至，故水澤正結而堅。

  - 正月

[立春](../Page/立春.md "wikilink")：初候，東風解凍；陽和至而堅凝散也。二候，蟄蟲始振；振，動也。三候，魚陟負冰。
陟，言積，升也，高也。陽氣已動，魚漸上游而近於冰也。

[雨水](https://zh.wikipedia.org/wiki/雨水 "wikilink")：初候，獺祭魚。此時魚肥而出，故獺而先祭而後食。二候，候雁北；自南而北也。三候，草木萌動。是為可耕之候。

  - 二月

[驚蟄](https://zh.wikipedia.org/wiki/驚蟄 "wikilink")：初候，桃始華；陽和發生，自此漸盛。二候，倉庚鳴；黃鸝也。三候，鷹化為鳩。鷹，鷙鳥也。此時鷹化為鳩，至秋則鳩復化為鷹。

[春分](../Page/春分.md "wikilink")：初候，玄鳥至；燕來也。二候，雷乃發聲。雷者陽之聲，陽在陰內不得出，故奮激而為雷。三候，始電。電者陽之光，陽氣微則光不見，陽盛欲達而抑於陰。其光乃發，故云始電。

  - 三月

[清明](../Page/清明.md "wikilink")：初候，桐始華。二候，田鼠化為鴽，牡丹華；鴑音如，鵪鶉屬，鼠陰類。陽氣盛則鼠化為鴽，陰氣盛則鴽復化為鼠。三候，虹始見。虹，音洪，陰陽交會之氣，純陰純陽則無，若雲薄漏日，日穿雨影，則虹見。

[穀雨](https://zh.wikipedia.org/wiki/穀雨 "wikilink")：初候，萍始生。二候，鳴鳩拂其羽，飛而兩翼相排，農急時也。
三候，戴勝降於桑，織網之鳥，一名戴鵀，陣於桑以示蠶婦也，故曰女功興而戴鵀鳴。

  - 四月

[立夏](../Page/立夏.md "wikilink")：初候，螻蟈鳴；螻蛄也，諸言蚓者非。二候，蚯蚓出；蚯蚓陰物，感陽氣而出。三候，王瓜生；王瓜色赤，陽之盛也。

[小滿](https://zh.wikipedia.org/wiki/小滿 "wikilink")：初候，苦菜秀；火炎上而味苦，故苦菜秀。二候，靡草死；葶藶之屬。三候，麥秋至。秋者，百穀成熟之期。此時麥熟，故曰麥秋。

  - 五月

[芒種](https://zh.wikipedia.org/wiki/芒種 "wikilink")：初候，螳螂生；俗名刀螂，說文名拒斧。二候，鵑始鳴；鵑，屠畜切，伯勞也。三候，反舌無聲。百舌，鳥也。

[夏至](../Page/夏至.md "wikilink")：初候，鹿角解；陽獸也，得陰氣而解。二候，蜩始鳴，蜩，音蜩，蟬也。三候，半夏生。藥名也，陽極陰生。

  - 六月

[小暑](../Page/小暑.md "wikilink")：初候，溫風至。二候，蟋蜂居壁；亦名促織，此時羽翼未成，故居壁。三候，鷹始摯。摯，言至，鷹感陰氣，乃生殺心，學習擊搏之事。

[大暑](https://zh.wikipedia.org/wiki/大暑 "wikilink")：初候，腐草為螢；離明之極，故幽類化為明類。二候，土潤溽暑；溽，音辱，濕也。三候，大雨行時。

  - 七月

[立秋](../Page/立秋.md "wikilink")：初候，涼風至。二候，白露降。三候，寒蟬鳴。蟬小而青赤色者。

[處暑](https://zh.wikipedia.org/wiki/處暑 "wikilink")：初候，鷹乃祭鳥；鷹，殺鳥。不敢先嘗，示報本也。二候，天地始肅；清肅也，寨也。三候，禾乃登。稷為五穀之長，首熟此時。

  - 八月

[白露](../Page/白露.md "wikilink")：初候，鴻雁來；自北而南也。
一曰：大曰鴻，小曰雁。二候，玄鳥歸；燕去也。三候，群鳥養羞。羞，糧食也。養羞以備冬月。

[秋分](../Page/秋分.md "wikilink")：初候，雷始收聲；雷於二月陽中發生，八月陰中收聲。
二候，蟄蟲坯戶；坯，昔培。坯戶，培益其穴中之戶竅而將蟄也。
三候，水始涸。國語曰：辰角見而雨畢，天根見而水涸，雨畢而除道，水涸而成梁。辰角者，角宿也。天根者，氐房之間也。見者，旦見於東方也。辰角見九月本，天根見九月末，本末相去二十一餘。

  - 九月

[寒露](../Page/寒露.md "wikilink")：初候，鴻雁來賓。賓，客也。先至者為主，後至者為賓，蓋將盡之謂。二候，雀入大水為蛤；飛者化潛，陽變陰也。三候，菊有黃花。諸花皆不言，而此獨言之，以其華於陰而獨盛於秋也。

[霜降](../Page/霜降.md "wikilink")：初候，豺乃祭獸；孟秋鷹祭鳥，飛者形小而殺氣方萌，季秋豺祭獸，走者形大而殺氣乃盛也。二候，草木黃落；陽氣去也。三候，蟄蟲咸俯。俯，蟄伏也。

  - 十月

[立冬](../Page/立冬.md "wikilink")：初候，水始凍。二候，地始凍。三候，雉入大水為蜃。蜃，蚌屬。

[小雪](../Page/小雪.md "wikilink")：初候，虹藏不見，季春陽勝陰，故虹見；孟冬陰勝陽，故藏而不見。二候，天氣上升，地氣下降。三候，閉塞而成冬。陽氣下藏地中，陰氣閉固而成冬。

  - 冬月

[大雪](../Page/大雪.md "wikilink")：初候，鶡鴠不鳴。鶡鴠，音曷旦，夜鳴求旦之鳥，亦名寒號蟲，乃陰類而求陽者，茲得一陽之生，故不鳴矣。二候，虎始交；虎本陰類。感一陽而交也。三候，荔挺出。荔，一名馬藺，葉似蒲而小，根可為刷。

[冬至](../Page/冬至.md "wikilink")：初候，蚯蚓結；陽氣未動，屈首下向，陽氣已動，回首上向，故屈曲而結。二候，麇角解；陰獸也。得陽氣而解。三候，水泉動，天一之陽生也。

### 七十二候歌

  - 春

立春正月春氣動，東風能解凝寒凍； 土底蟄蟲始振搖，魚陟負冰相戲泳；\[1\]

半月交得雨水後，獺祭魚時隨應候； 候雁時催歸北鄉，那堪草木萌芽透。

驚蟄二月節氣浮，桃始開花放樹頭； 鶬鷓鳴動無休歇，崔得胡鷹化作鳩；

春色平分纔一半，向時玄鳥重相見； 雷乃發聲天際頭，閃閃雲開始見電。

芳菲三月報清明，梧桐枝上始含英； 田鼠化鴽人不覺，虹橋始見雨初晴；

三月中時交穀雨，萍始生遍閒洲渚； 鳴鳩自拂其羽毛，戴勝降於桑樹隅。

  - 夏

立夏四月始相爭，知他螻蟈為誰鳴； 無端坵蚓縱橫出，有意王瓜取次生；

小滿瞬時更疊至，閒尋苦菜爭榮處； 靡草千村死欲枯，微看初暄麥秋至；

芒種一番新換豆，不謂螳螂生如許； 鵙者鳴時聲不休，反舌無聲沒半語。

夏至纔交陰始生，鹿乃解角養新茸； 陰陰蜩始鳴長日，細細田間半夏生；

小暑乍來渾未覺，溫風時至褰簾幙； 蟋蟀纔居屋璧諸，天崖又見鷹始摯。

大暑雖炎猶自好，且看腐草為螢秒； 勻勻土潤散溽蒸，大雨時行蘇枯槁。

  - 秋

大火西流又立秋，涼風至透內房幽； 一庭白露微微降，幾個寒蟬鳴樹頭；

一瞬中間處暑至，鷹乃祭鳥誰教汝； 天地屬金始肅清，禾乃登堂收幾許；

無可奈何白露秋，大鴻小雁來南洲； 舊石玄鳥都歸去，教令諸禽各養羞。

自入秋分八月中，雷始收聲斂震宮； 蟄蟲壞戶先為御，水始涸兮勢向東；

寒露人言晚節佳，鴻雁來賓時不差； 雀入大水化為蛤，爭看籬菊有黃花；

休言霜降非天意，豺乃祭獸班時意； 草木皆黃落葉天，蟄蟲咸俯迎寒氣；

  - 冬

誰看書來立冬信，水始成冰寒日進； 地始凍兮折裂開，雉入大水潛為蜃；

逡巡小雪年華暮，虹藏不見知何處； 天升地降兩不交，閉寒成冬如禁錮；

紛飛大雪轉淒迷，鶡旦不鳴馬肯啼； 虎始交後風生壑，荔挺出時霜滿溪。

短日漸長冬至矣，蚯蚓結泉更不起； 漸漸林間麋角解，水泉搖動溫井底；

去歲小寒今歲又，雁聲北鄉春去舊； 鵲尋枝上始為巢，雉入寒煙時一雊。

一年時盡大寒來，雞始乳兮如乳孩； 征鳥當權飛厲疾，澤腹彌堅凍不開；

五朝一候如麟次，一歲從頭七十二； 達人觀此發天機，多少乾坤無限事。

## 参考文献

## 外部链接

  -
<!-- end list -->

  -
<!-- end list -->

  -
[Category:節氣](https://zh.wikipedia.org/wiki/Category:節氣 "wikilink")

1.  龔廷賢『[萬病回春](https://zh.wikipedia.org/wiki/s:萬病回春 "wikilink")』十二月七十二候歌
    [明](https://zh.wikipedia.org/wiki/明 "wikilink")
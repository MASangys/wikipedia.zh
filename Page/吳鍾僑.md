> 本文内容由[吳鍾僑](https://zh.wikipedia.org/wiki/吳鍾僑)转换而来。


**吳鍾僑**\[1\]，字惠叔，號荔香\[2\]， [江蘇省](https://zh.wikipedia.org/wiki/江蘇省 "wikilink")[震澤縣人](https://zh.wikipedia.org/wiki/震澤縣 "wikilink")。乾隆二十一年丙子科顺天乡试舉人\[3\]。乾隆三十五年（1770年）任[四川省](../Page/四川省.md "wikilink")[順慶府](https://zh.wikipedia.org/wiki/順慶府 "wikilink")[鄰水縣知縣](https://zh.wikipedia.org/wiki/鄰水縣 "wikilink")\[4\]。歷任[營山縣](https://zh.wikipedia.org/wiki/營山縣 "wikilink")\[5\]、[西充縣](https://zh.wikipedia.org/wiki/西充縣 "wikilink")、[東鄉縣](https://zh.wikipedia.org/wiki/東鄉縣_\(四川省\) "wikilink")、[峨眉縣](https://zh.wikipedia.org/wiki/峨眉縣 "wikilink")\[6\]知縣。乾隆[第二次金川之戰](https://zh.wikipedia.org/wiki/第二次金川之戰 "wikilink")，監運火藥，殁於路\[7\]\[8\]，年三十九\[9\]。

## 註釋

[Category:震澤人](https://zh.wikipedia.org/wiki/Category:震澤人 "wikilink") [Category:清朝鄰水縣知縣](https://zh.wikipedia.org/wiki/Category:清朝鄰水縣知縣 "wikilink") [Category:清朝西充縣知縣](https://zh.wikipedia.org/wiki/Category:清朝西充縣知縣 "wikilink") [Category:清朝四川東鄉縣知縣](https://zh.wikipedia.org/wiki/Category:清朝四川東鄉縣知縣 "wikilink") [Category:清朝峨眉縣知縣](https://zh.wikipedia.org/wiki/Category:清朝峨眉縣知縣 "wikilink") [Category:清朝營山縣知縣](https://zh.wikipedia.org/wiki/Category:清朝營山縣知縣 "wikilink")

1.  『知營山縣事吳君墓誌銘。金學詩。吾邑在前明朝。門閥之盛。首推吳氏兩尚書後。苗裔茲茲。其交於予最深者。字曰惠叔。一字荔香。諱鍾僑。與予先後同寓京師。復同客間南。相得甚歡。子歸里後。與其兄鍾侃及弟鍾儁往還。則君已沒於蜀之官舍。乾隆四十八年。將葬於小里港祖參圩之原。鍾儁以狀來。乞予為銘。予先曾為君尊甫林塘先生誌墓之文。已詳其世系里居。故不復著-{云}-。君性倜儻有大志。弱冠遊京師。受業今少司馬紀曉嵐先生之門。先生負海內文章重望。君得所指授。學益進。一時知名士。爭折輩行與交。既而就婚於蜀。甫合卺。值賓興之典。即洽裝辭行。舉丙子科京兆試。厯十年。丙戌會試。榜後㨂發四川知縣。厯署西充、東郷、峩眉、鄰水四邑。皆在川之東北。環山糾紛。地勢阨塞。民復健訟。君至令具牒訴者立堂下。以次傳訊。立剖而遣之。塵牘悉清。上官嘉其才。而以他屬疑案檄委焉。會滇省緬匪蠢動。官軍進勦。檄調鄰省協辦軍需。君奉委。星馳就道。至則經理各路馬政。往返逾年。授營山縣令。未幾朝命大將軍討金川逆酋。君短衣匹馬。馳赤日中。抵向陽坪。為西路進兵要衝。飛芻輓粟。轉運紛繁。其中絶壑懸崖。峯迴路斷。索橋峭壁。難若登天。君善為調度。安撫周䘏。夫役數千人。咸感悅無一逃亡者。即於彼地建坊。顔曰邊檄甘棠-{云}-。顧君之心力由是瘁。而疾由是作矣。時逆酋為王師所逐。將帥移營深入。駐阿哈木雅。檄君隨營。事益繁重。君益自勤勉。疾漸劇。軍營罕良醫診治。遂不起。與林塘先生兩世皆負經濟才。未竟其用。而君年僅三十有九。無子。其尤可悲也夫。君在京師凡十年。出遊齊魯。厯三山南海。西入秦。驅馬連雲之棧。已而越荊楚。留巴蜀。走黔滇。足跡幾徧天下。喜為詩。多登臨懷古之作。初識予。酒酣縱談。恨相見晚。醉坐永定橋。戚屬某笑睨其旁。君俟其去。握予手大言曰。若但能作數錢-{姹}-女。守妻子老牖下耳。出行萬里。肩天下事者。非吾輩而誰。聞者駭以為狂。他日竟酬其言。然君俊更多事。彌復溫克持重。與人交。然諾不欺。尤敦孝友之誼。鍾儁好學能文章。兼工法書。每謂予言。皆先兄之教也。鳴呼。此君經濟之所從出。洵無愧門風也矣。以雍正十三年九月十四日生。其卒也。以乾隆三十八年正月初八日。配張孺人。嗣子某。女一。幼未字。君所生也。銘曰。平生不識馬少游。間關萬里窮遐陬。盤根錯節艱鉅投。稜稜出匣輝純鉤。中道天閼逝不留。招魂蜀棧歸故邱。卜雲其吉墓道幽。特書珉石垂千秋』。《國朝文匯》乙集卷三十三
2.  『吳鍾僑，大興籍。字惠叔，號荔香。四川營山知縣。』。\[道光\]《吳江縣志》
3.  『吳鍾僑系廣東[靈山縣知縣吳至慎之子](https://zh.wikipedia.org/wiki/靈山縣 "wikilink")，……三人均系冒籍中式。』。《欽定科場條例》卷三十五「冒籍·冒占民籍例案」
4.  『吳鍾僑江蘇震澤人乾隆丙子舉人三十五年任』。\[道光元年\]《鄰水縣志》
5.  『舉人……乾隆二十一年丙子……吳鍾僑。順天大興籍。四川營山縣知縣』。\[光緒五年刻本\]《吳江縣續志》卷十四
6.  『吳至慎，字永修。兆宜曾孫。乾隆元年舉人，官霞浦知縣。縣處萬山中，有鄉民藉齋聚眾，至慎往，諭以禍福，咸悔悟。適福安有獄，亦如之。已，以左道定讞，上官檄至慎推鞠，悉予末減。調閩縣，有門生以文進見，袖金以獻，曰：所知有訟事求直。至慎咈然叱之。在任四年，所平反疑獄不勝計。以事忤制府，被劾去官。逾年，陳文恭宏謀為申理，補靈山知縣。卒於官。至慎工詩，嘗品閩產壽山石、素心蘭、荔枝為三妙，繪圖征詩。子鍾僑，字惠叔。乾隆二十一年舉人，揀發四川，歷知西充、東鄉、峨眉、鄰水等縣。地勢厄塞，民復健訟，鍾僑至，牒訴者立堂下，以次傳訊，塵牘一清。調營山知縣。會王師討金川，飛芻輓粟，轉運於懸崖峭壁間。鍾僑善為調度，夫役數千人咸感悅，無逃亡者。官移駐阿哈木雅，鍾僑隨營得疾，歿於營，年三十九。鍾僑與其父皆負經濟才，未竟其用，人咸惜之。』。道光《蘇州府志》人物續志
7.  『門人吳鍾僑，嘗作《如願小傳》，寓言滑稽，以文爲戲也，後作蜀中一令，值金川之役，以監運火藥，殁於路。詩文皆散佚，惟此篇偶得於故紙中，附錄於此，其詞曰：「如願者，水府之女神，昔彭澤淸洪君以贈廬陵歐明者是也，以事事能給人之求，故有是名，水府在在皆有之，其遇與不遇，則繫人之祿命耳，有四人同訪道涉歴江海，遇龍神召之曰：鑒汝等精進，今各賜如願一，卽有四女子隨行，其一人求無不獲意，極適，不數月病且死，女子曰：今世之所享，皆前生之所積，君夙生所積，今數月銷盡矣，請歸報命，是人果不起。又一人求無不獲意，猶未已，至冬月求鮮荔巨如瓜者。女子曰：谿壑可盈，是不可饜，非神道所能給，亦辭去。又一人所求有獲有不獲，以咎女子，女子曰：神道之力亦有差等，吾有能致不能致也，然日中必昃，月盈必虧，有所不足，正君之福，不見彼先逝者乎，是人惕然，女子遂隨之不去。又一人雖得如願，未嘗有求，如願時爲自致之，亦蹙然不自安，女子曰：君道高矣，君福厚矣，天地鑒之，鬼神佑之，無求之獲十倍，有求可無待乎我，我惟陰左右之而已矣。他日相遇各道其事，或喜，或悵，曰惜哉逝者之不聞也。」此鍾僑弄筆狡獪之文，偶一爲之，以資懲勸，亦無所不可，如累牘連篇，動成卷帙，則非著書之體矣』。\[嘉慶五年北平盛氏望益書屋刻本\]《[閱微草堂筆記](../Page/閱微草堂筆記.md "wikilink")》
8.  『第二次金川戰爭奉差官役……知縣：周昱、吳鍾僑等32員』。《乾隆朝大小金川之役研究》，彭陟焱著，2010
9.  吳鍾僑《川滇行程記》 吳鍾僑（1734-1773），字惠叔，清震澤人。乾隆丙子順天鄉試大挑一等，分發四川，歷署劇邑。癸巳卒，年僅三十有九。著《荔香詩草》，由其姊子葉乃湊網羅散失而成者，事具熊志《名臣傳》。《川滇行程記》一卷，日記體，1920年吳江柳氏紅格鈔本一冊。乾隆三十三年撰人參佐川北西充戎幕， 值緬滇用師，奉委採辦馬匹。撰人於十二月初，出成都，宿雅州，越大渡河，渡金沙江，歷盡顛簸，而抵雲南驗收馬匹。途值歷史古蹟，亦加繪述考證。如涉大渡河後，過曬經關，考有關唐三藏取經，取道此關一段故實，事涉中三二國人民交通史跡。記稱：「戊子十二月十四日。過曬經關，即於其上打尖。上有曬經台，長約丈餘，細流潺潺，自石縫出，名一線泉。相傳唐 三藏取經，過大渡落水，即石上曬經，經水餘滴流入石罅，遂成遺蹟。旁有顧某題碑云：一片曬經台，傳是唐僧留；誰人能說法，應令石點頭。」。陳左高著，《歷代日記叢談》，上海畫報出版社，2004，第48頁
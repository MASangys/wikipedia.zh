> 本文内容由[文昌大洞仙經](https://zh.wikipedia.org/wiki/文昌大洞仙經)转换而来。


《玉清文昌大洞仙經》是道教文昌帝君之經典，夫大洞仙經自太元受後，歷虞夏商周，暨漢唐宋，而迄於今，內容述文昌帝君向元始天王求授大道之要，乃授蒼胡頡寶珠，其珠光所結經文，盡是秘密心訣，修丹道之細則，上仙亦難盡明，而百姓日誦，可化幽扶氣、消災超升。

雍正六年，文昌降示修正《玉清文昌大洞仙經》，分上中下三卷，成二十四章終定本經文。

大洞窮源境漫虛，人生苦短壽欲長，蒼胡寶光凝篇籍，陰陽暗運結丹穉，千載有緣承寶訓， 一觸真空化幽癡，願君寶鴨薰篆息，清心沐浴後讀之。

大洞仙經原序

大凡事之有其究竟者，必有其原來。如洞經一書，人但知為吾學道之書，而不知乃吾敘述之書也。人但知三十六章之是守，而不知三十六章之訛複也。吾久欲定正，惜未得人；即有其人，始似勤恆，繼謂虛渺；或半途而廢者有之，或已成而疑訾者有之。嗚呼！人多若此，吾何望焉。是以即欲定正，而終無由矣。即如本朝大吾道之化者，賴彭氏兄弟（即彭太史定求輩）發其源，其始之勤勤弗懈，亦不可不謂為誠篤者也，繼則矜奇自滿，以貴怠功，始終不無二致，則亦奚足尚哉。下此則淺嘗者愈眾，甯堪問耶。雍正五年冬，有符圖司教金本存，疏呈洞經原由，乃稱久欲欽依元範，刻志修持，深苦傳本互異，實難遵守，懇恩勅仙定正詳註，以便刊傳，以廣大化。閱之適契吾心，且喜本存之勤恆也。因勅某仙與某人為師，令其註明傳世，不期某生亦復怠慢，視為可有可無，經年於滋，功無十一。其中雖有頗可取之人，請師解註，而諸仙亦只依諸傳本為之訓話，凡章句之訛複，與夫洞經之原來究竟，卒未之言也。吾苟不親為詳本末、定章次、正字句，則本存之捧誦刊刻，不惟徒費心力，而且以訛傳訛，貽誤來茲，將莫如其底止矣。然吾欲親正，究難得人。幸天道不終剝，剝極而復；人心無悉困，困中有亨。本存而外，復有華如琪其人者，矢志投誠﹐皈依吾化。吾見其年雖少，其信頗專，爱命代吾傳筆，定正字句之重誤，序解章目之結末。自序經以至結經，共二十四章，皆述吾成己之始，成物之終者，今一一為之揭示，如每章皆有元始天王曰之句，以人看之，似即吾師所授之玉經，而不知乃吾得道之後，復蒙吾師授以蒼胡頡寶珠，其珠光煥為彩雲，結成此經，皆序吾入門求道保元，以至成道，度厄化幽，悉由吾師授以玉經而得，以造夫太玄也。其必冠以此五字者，又吾於珠光所結經文之上加之，以誌不忘本之意。至吾師所授之玉經，自吾得道後，吾師復秘於大洞矣，其傳世者，即此經也。夫此經自太元受後，歷虞夏商周，暨漢唐宋，而迄於今，屢經興廢，其得不迹熄而存者，諒多記鈔授，故錯訛互異，以至於斯。吾今者因本存之誠懇，華生之信篤，故不厭煩囂，親降校正，俾本存奉此刊傳，以為定本，庶後之習者得其源矣。

時

雍正六年戊申五日文昌帝君序於蜀渝永濟壇

《玉清文昌大洞仙經》上卷

序經章第一

> 道言：昔在龍漢劫初，元始天王出大洞玉經於高上玉清宮，命吾演太玄次玄之道，吾自是勤誦不輟。元始天王見吾求道心誠，遂以太玄之音，流響玉清，弘大帝德合一之道，示九統之法，傳九光之符。吾不敢自私，因公之世，人能誦之，登齋修行，自然萬神歡慶，萬靈護持，萬聖感格，萬仙翕臨；可以飛度三災四煞，五鬼六害，七傷八難，九厄十惡，立望登仙入聖，不待有所作為，而自無不為也。苟不誦之，由是善念泯滅，惡念日增，何以登仙入聖乎？有能宏施無窮功德，廣刻大洞經文，普示天下觀望，以為典型，則玉帝降鑑，而飛天親迎矣；然不獨可以榮本身，且並將歷代遠祖，歷劫種親，俱可以超昇而更生矣；世冑接仙，長為貴人，功滿道備，骨肉同昇，乘龍駕雲，上朝玉清。

序事章第二

元始天王曰：

> 真陽帝賓老，受事會玉皇，滅魔除穢尸，百司詣絳宮。逸宅丹玄內，五炁結十方，七轉司命至，三回召仙公。泰山主鬼者，急校三官中，十德初成基，同飛七覺元。

序理章第三

元始天王曰：

> 清靈扇八極，鼓輪三華城，披此胞胎結，六祖受福生，辰宿皆衛道，常守帝一營，公子執五符，太一居紫房，三合永不紊，拔昇玉帝宮。少女郁墨子，預兆一炁中，拘制精血液，盈滿五藏充，十真登紫房，帝子化金仙，白玉飛符召，引昇龍臺天。

序源章第四
元始天王曰：

> 紫精毓華林，長眠太無外，玉房生寶雲，九扇胞胎內，帝賓奉玉符，三光回紫蓋，蒼玉斌來生，衛此長夜會。五靈度符籍，九統合九光，太玄居玉清，紫陽發萬生。元精育九靈，元父結胎仙。

詳源章第五

> 高上洞元，元生九天，炁祖太無，眾風映元，曾親絕散，四清睹閒，帝一上景，連眾攝煙。長契一運，七世投閑，託靈屬命，華灼自然，流輝六曜，泯邈沉遷，淩梵禦暉，西華彰安，併編帝簡，盡得解源。胎田邃路，世發玉蘭，靈光八暉，萬神俱生。

入門章第六
元始天王曰：

> 高上宴紫清，五老輔玉根，太素拂渺景，合符帝一尊。白帝皓育獎，回金太霞卿，度我死戶閉，拔出三途昇。十通內斯生，妙行由此興，洞明光景中，帝一真玄經。

求道章第七
元始天王曰：

> 玉虛順玄歸，天晨金霄遊，朗朗生帝境，頃爾駕玉洲，左輔命神童，右弼命書符，明真煥九霄，三日映玄敷，千景並生矜，內有幽寥旡，令我得長年，千劫始一周，黃籙保劫仞，披錦入神邱，太一務命根，公子召合符，十回度初心，得入大信根。

守道章第八

元始天王曰：

> 玉帝玄上旛，製命九天玄，七覺乘妙道，歡熙神風還，飈燦北停華，紫英列東班，琳和九霄外，玉符徵太玄，三素生泥丸，發耀金靈間，元君誦萬遍，一心守衛專，十善生玄中，度厄而自然。

《中卷》

序經章第九

> 道言：爾時，元始天王眉放青毫，頂旋紫炁，萬華寶蓋，浮羅覆形，玉光金耀，紆絢光輝。由是吾見吾師如此，乃愈加精銳，是以功行大成矣。

保元章第十

元始天王曰：

> 太真統九炁，洞景寄神通，玉帝乘朱霄，綠霞煥金墉。上館雲珠內，仰接無極中，靈關太漠下，靄靄竟沖空。冥化混離坎，一元寂火空，寂滅高洞上，玉宸保大洞。西拔六祖根，南解累勢兇，體矯萬精波，神王攝十方。大歸返胎元，三合乘天龍。

明玄章第十一
元始天王曰：

> 紫炁太旡中，三元上景衢，秀朗大寶輝，昭昭扇帝敷，伯史啟三素，帝臨登玉虛，慶炁育五雲，司命神明初。十華妙行仙，制魔生六明。

通微首章第十二
元始天王曰：

> 太玄天地通，浮雲不能入，神宗理靈襟，龍山秀玉峰，金房鬱明霞，九天為高宮，黃庭涉北元，元父在回明。朱晶啟明師，幽寥登上清，參透玄中妙，長保大洞經。

通微二章第十三
元始天王曰：

> 辰中五景炁，三秀登霄庭，滄臺飛羽輪，迎延道已成。司命奉帝書，號曰玄度卿，保生太霞宮，列賓館玉清。命門合津延，守我身常甯，左攜元素君，右攜朱鬱靈。太玄度迷覺，遍施大洞文，紫華領胎仙，元命真中神。

通微三章第十四

元始天王曰：

> 金闕上景炁，十方輝紫煙，三合太一尊，帝招太旡神，七轉召嶽真，玉符告三官，拔籍三途下，受生高上辰。太帝八靈王，一化回慶雲，桃君守六合，謹精衛泥丸。太清八景觀，十德真文宣，保守神中神，元命自然生。

度厄章第十五

元始天王曰：

> 太素三華炁，晨登廣甯堂，玉京表玄籍，守命賅道康。回風散萬魔，金符超廣鄉，撫禦地下戶，保守長生王，轉入上仙門，八景齊洞陽。

明洞章第十六

元始天王曰：

> 皇上超無景，輪轉九曜停，回風混帝心，八景運​​常甯。廣霞參神天，五帝散日精，液逸元中膜，血凝五華平。體寶圓珠映，流曜瑩光形，號為壽逸阜，亦曰澄源亭。俱滅三惡機，啟籍登大明，令我保仙真，仙綬披綠青。解禍冥途中，祈福超上靈，度世登玉卿，累祖返胎嬰。洞觀旡礙空，元始通其明，驪珠現真形，內外洞照清。

下卷
序經章第十七

> 道言：爾時 元始天王，以大洞高上混洞太旡元始天寶地靈之氣，結一寶珠，命之曰蒼胡頡。曰：吾以此寶，從道妙一，善貸生根，孕元分元，誕始傳真，化生萬物，凝成一氣。大哉至寶，惟我獨存，今為玉宸道君重出斯寶。諸天帝王，天真大聖，瞻望寶光，其光輝燦爛，而分敷之四方，遂凝聚而成彩雲，絢爛而成詞章，由是百千億萬，結成大洞仙經文光。因會諸天帝王、天真大聖，以清明識，以始通觀，以華灼通，齊聲宣詠大洞雲章，音徹諸天，流響九地，稱名神鄉，一切神靈，不離本座，朗誦雲章，目睹之而絢爛，耳聞之而稱揚。其下有懶惰之人，皆由百生障滅，萬劫塵埋，一旦光音所及，遂於一時頃刻間，脫離苦海。故雖目見耳聞，終成渺渺。於是太玄道父，前詣蕭臺，再拜稽首，求授寶珠所結大洞經文，俯賜凡間，庶以導化眾生，令其各遵經語，俾免萬災，弘誓願言，殷勤啟請。元辰大聖玉宸道君乃親付太玄道父蒼胡頡寶珠，並告曰：此寶久祕於吾，幾欲重出，不期上智無幾，下愚最多，不知悔悟者十之九，知悔悟者百無一，吾故未輕出也。今幸有爾太玄求請，吾故又授之。惟願吾子鄭重此寶，備述其源，不必問凡與聖，只一一化他為善。是吾之願也夫！是吾之願也夫！

通明章第十八

元始天王曰：

> 太陽化五辰，紫霄歸玄路，元君保容重，守胃塞死戶。金符煥北華，玉宸拔六度，帝真灌上昇，斷息三途苦。洞明清淨光，帝心大神通，命宿出自然，根本源由中。未來及他心，一切無礙融，洞源與洞明，萬道由通生。

還元章第十九

元始天王曰：

> 養精上華炁，太微玄景童，神化玉室內，飛羽逸紫空。日為三才貴，奉符照地中，開關把金節，閉戶扣瓊鐘。滅魔三酆野，招靈上清宮，冥冥窮陰關，聚精六合中。及老變皓形，髮白返童容，洞源清淨光，操持有其功。咽液生萬神，神水華池融，湧泉灌而潤，往來無有窮。道成周而始，天根常茂豐。


化幽首章第二十

帝君曰：

此四章名化幽，蓋言吾既成己，尤須成物；而成物之量，必盡幽冥，方為無欠。故請吾師元始天王，度厄靈符，而為先天公據，以拔度之。

元始天王曰:

> 玉宸九天司，太上大道君，常保向化人，九回鏡中清。解帶玉映室，乘景入四明，提撕日中主，勤宣月中神。太乙召天魔，帝君校萬精，拔擢死積炁，越度仙黃庭。帝立三關上，八風舞神兵，洞微旡窒礙，化及眾幽靈。

化幽二章第二十一

元始天王曰：

> 太清浮絕空，三天寶神符，日中開五暉，大地恩無窮。捧籍登大明，受籙金華樓，五臟植玉根，炁通生清明。定和妙明覺，元息自長生。

化幽三章第二十二

元始天王曰：

> 太極元景王，拔出一切魂，九元解重劫，六合得上昇。徘徊秀華下，俯仰化五靈，飛仙昇玉堂，形神回孩嬰。洞虛清和淨，華通引玄明。

化幽四章第二十三

元始天王曰：

> 無極真仙機，洞中保元炁，正位左右仙，長生虛靈世，洞中五符籍，玉宸得合一，魂生太無中，魄受吾道密。從茲化幽無，七炁永無滯，靜真明至理，至老長不易。
>
> 結經章第二十四
>
> 玉宸道君，初定通息，太和一千，中觀變真，離相清塵，元合五千，坐在立亡，大定全真，妙行通靈，初曰通炁，次曰通神，終曰通靈，萬通成真，道備登宸，超脫飛昇，過度三界，往來三清，正品大洞，天一帝尊，六度萬通，功圓行成，千和萬合，自然成真。

[Category:道教文献](https://zh.wikipedia.org/wiki/Category:道教文献 "wikilink")